<!--
meta-title: Wiens brood men eet, diens woord men spreekt&hellip;
meta-description: 
meta-keywords: 
meta-author: Erwin Abrahamse
content-title: Wiens brood men eet, diens woord men spreekt&hellip;
publish-date: 2016-05-14
-->

<h1>Wiens brood men eet, diens woord men spreekt&hellip</h1>

<p><img src="dirk.png" class="img-responsive" alt="Stripverhaal van Dirk"></p>

<p><strong>“De klant is koning!”. En jij bent de keizer over je eigen apps. </strong><strong>“Gebruikers zijn altijd leidend!” is hét motto van succesvolle Swift-ontwikkelaars. De 'keizer' aanvulling is bedoeld om serieuze aandacht te vragen voor jouw eigen rol bij het maken van apps. Succesvolle app-ontwikkelaars richten zich op apps waar gebruikers blij van worden. Gebruikers vroegtijdig bij jouw Swift ontwikkeltraject betrekken blijkt een leerzaam proces voor iedereen.</strong></p>
 
<p>Blijvende tevredenheid van gebruikers is het streefdoel van iedere app-ontwikkelaar. Als app-ontwikkelaars de behoeften van gebruikers goed opvolgen zullen zij hun apps langdurig en tevreden gebruiken. De iOS AppStore herbergt, volgens Tim Cook deze week, 2 miljoen apps. Voor jouw gebruikers het verschil maken is dus essentieel. De vindbaarheid van goede, relevante apps via de diverse App Stores dreigt voor gebruikers een serieus probleem te worden. Wij hopen oprecht dat Phil Schiller de App Stores van Apple in het belang van onze gebruikers en hun eigen app-ontwikkelaars serieus neemt.</p>

<p>Tevreden gebruikers blijken je beste, meest actieve en goedkoopste reclamecampagne. Het succes van apps valt of staat bij de mond-tot-mond reclame die zij op gang brengen. Hoe essentieel oprechte aandacht voor de gebruikers van jouw apps is benadrukken de jarenlange onderzoekingen van Fred Reichheld, een hoogleraar aan Harvard Business School en mondiaal expert op het gebied van klantloyaliteit. Zijn onderzoeken toonden aan dat tevreden klanten 8 keer de loftrompet steken over producten of diensten die zij als geweldig ervaren. Ontevreden klanten verkondigden hun ongenoegen -over soms maar hele kleine onvolkomenheden- maar liefst 26 keer. Met de opkomst van internet en social media is het aantal plekken waar gebruikers hun ongenoegen en ontevredenheid uiten fors toegenomen. Slechte beoordelingen en negatieve publiciteit blijven voor betrokkenen helaas voor eeuwig opvraagbaar. Ons devies: "Bezint eer ge begint!"</p>

<p><strong>Wat is in dit geval wijsheid?</strong></p>

<p>Heel veel ergernis wordt achteraf voorkomen door meerdere potentiële gebruikers vooraf mee te laten denken. Door diezelfde gebruikers tijdens het ontwikkelingsproces op gezette tijden de 'app in wording' te laten testen ondervang je dat je later veel aanpassingen moet doorvoeren. Diegenen die hier al ervaring mee hebben kunnen beamen dat dit voor beide partijen een zeer léérzame en dankbare ervaring is. Voor app-ontwikkelaars is er heel veel te winnen als zij de (duurzame) tevredenheid van gebruikers centraal stellen. Gebruikers willen geen boormachine, maar één gat in de muur! Gebruikers willen apps als dé (mobiele) oplossing voor door hen ervaren problemen zijn.</p>

<p>Als app-ontwikkelaar is het dus essentieel om in een vroegtijdig stadium potentiële gebruikers (als testers) bij het ontwikkelproces te betrekken. Zij ervaren het vaak als een hele eer en zullen de eerste én beste ambassadeurs van jouw app(s) blijken. Daarbij is het om het even of het om mobiele, web- of desktop-apps gaat.</p>

<p>De wijze waarop jij jouw ideeën ontwikkelt én de manier waarop jij ze uitvoert zijn in de praktijk uiterst relevant. Een aantal essentiële tips zijn: voldoe aan dieper gevoelde behoeften of gemis, algeheel gebruiksgemak (ook voor mensen met beperkingen) en apps laten doen wat zij beloven. Dit zijn de pijlers waarop alle succesvolle apps gebaseerd zijn. Wanneer jouw apps optimaal aansluiten bij de behoeften van jouw gebruikers zullen zij deze app logischerwijze langer en met meer plezier blijven gebruiken. Ook zullen zij in hun omgeving anderen aanschieten om hun positieve ervaringen met jouw app te delen. Let wel: een app is pas succesvol als deze ook echt naar volle tevredenheid gebruikt wordt.</p>

<p><strong>De koude douche!?! </strong></p>

<p>Je kunt je de immense teleurstelling van ontwikkelaars voorstellen die -na een lang en moeizaam ontwikkelingstraject- hun apps in de handen van een aantal gebruikers lieten testen en hun ‘kindje’ volledig kopje onder zagen gaan. Oorzaak: gebruikers kijken vanuit een ander perspectief naar jouw app, hebben een andere perceptie over wat er moet gebeuren, volgen andere eigen gewoonten en zijn intuïtief anders verbonden. Voorbeelden: Die ene briljante functie waar jij heel erg lang aan gewerkt hebt wordt niet begrepen, de plaatsing van buttons, kleuren en de overgangen van schermen zorgen achteraf voor acute verwarring. Mensen zijn gewoontedieren en richten hun aandacht vooral op apps die bij hen ‘passen’.</p>

<p>Tijdens de WWDC geven Apple experts vele ontwikkelaars talloze adviezen over gebruikersinteractie en toegankelijkheid en delen wat je -als app-ontwikkelaar- daarin wel én vooral niet moet doen. In de HIG (Human Interface Guidelines) kun je heel veel relevante informatie vinden om je apps tijdens het ontwikkeltraject optimaal begrijpelijk en gebruiksvriendelijk te maken. De Apple HIG is er specifiek voor alle Apple platformen én is helaas alleen in het Engels beschikbaar.</p>

<p>TIP: Collega-ontwikkelaars zijn vindingrijke testers. Vanwege hun eigen ervaring met app-ontwikkeling kunnen ze ook zinvolle tips geven als het gaat om specifieke problemen waarmee jouw app tijdelijk kampt. Zij weten als geen ander hoe lastig het is om volledig foutloze apps te bouwen. Mocht je op enig moment twijfelen, is het raadzaam je app op dat moment door anderen te laten testen om grotere schade in een later stadium te voorkomen. Voor de testers geldt dat volledige discretie vereist is.</p>

<p>Voor wie zich -al dan niet met een achtergrond als app-ontwikkelaar- beschikbaar wil stellen als alpha of beta tester kan zich op het SwiftDev.nl chatkanaal aanmelden. Wij willen je er wel op wijzen dat het testen en gebruiken van in ontwikkeling zijnde software altijd voor eigen risico en verantwoording is.</p>

